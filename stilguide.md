*[Tilbage til forsiden](index.html)*
# Stilguide v0.1
Dette er et udkast til en stilguide, der forhåbentligt vil sikre at vi alle skriver nogenlunde ens, og at teksterne på sitet har et nogenlunde ens udtryk, uanset hvem der skriver.

Lige nu skal den mest ses som et oplæg til debat. Hvis der er noget, der skærer dig i øjnene, eller du slet og ret er uenig i nogle af retningslinjerne, så prik til Rasmus på Discord.

Alt nedenstående er baseret på mine egne præferencer og erfaringer, men jeg er ikke interesseret i at være stil-diktator, så giv endelig din mening til kende!

## Indhold
- Navne på personer
- Titler på spil, film, mv
   - Romertal eller titalssystemet?
- Citater
- Links
- Tal og numre
- Forkortelser
   - Konsoller og platforme

## Navne på personer
Første gang en person omtales i en tekst, bruges vedkommendes fulde navn. Herefter omtales personen med efternavn:

>Phil Spencer udfordrede i dag Sony-chefen Jim Ryan til MMA-boksekamp. Udfordringen kom i en YouTube-video, hvor Spencer kalder Ryan for "en gammel nisse."

Ingen regel uden undtagelser. Hvis vi omtaler andre redaktionsmedlemmer, kan vi godt være mere afslappede, og i mange tilfælde endda nøjes med kun at bruge fornavne:

>I det seneste afsnit af Arkaden taler Morten og Nikolaj om det overraskende resultat af boksekampen mellem Jim Ryan og Phil Spencer, og Mikkel beder Morten om at holde kæft.

Med YouTubere og andre internetpersonligheder, esportsstjerner m.m. kan vi også holde os til deres kaldenavne. Brug dog gerne det fulde navn samt kaldenavn ved første omtale, hvis det ellers er tilgængeligt og alment kendt.

>Holdets kaptajn har i mange år været Casper ‘cadiaN’ Møller, som er kendt for... [...] Selv havde både cadiaN og Heroic meldt ud, at de blot ville...

## Titler på spil, film, mv
Vi skriver titler på spil, film, bøger osv. med *kursiv*. Ingen anførselstegn eller andet. Overskrifter, mellem- og underrubrikker og den slags er undtaget.

>En Bethesda-veteran siger, at *Fallout 76*’s vanskelige lancering var et resultat af virksomhedens “hybris”.

### Romertal eller titalssytemet?
Der findes utroligt mange spil, der er efterfølgere, og dermed har tal i navnet. Vi følger den nummerering som udgiveren selv benytter, hvad end det så er romertal eller almindelig titalssystem (1, 2, 3 osv). Hver derfor særligt opmærksom på hvordan udgiveren selv betegner spillet. Er du i tvivl, så google efter coverart eller lignende.

>*Marvel's Spider-Man 2*, *Baldur's Gate 3*, *Overwatch 2*, *Diablo IV*, *Final Fantasy XVI*, *The Elder Scrolls VI*

Og vi siger tak til Activision og deres beslutning om at navngive de nye *Call of Duty: Modern Warfare*-remakes med romertal, så man er nødt til at skelne *Call of Duty: Modern Warfare 2* fra *Call of Duty: Modern Warfare II*, for det er jo ikke spor besværligt, nej.
## Citater
Hvis vi citerer noget, nogen har sagt i et interview, gør vi det som en del af den almindelige tekst:

>Ifølge Nesmith skyldtes det til dels, at Bethesda var begyndt at hvile på laurbærrene:
>
>“Virksomhedens _scope_ var ikke så fokuseret, som det nok burde have været, og man kunne se resultatet i den måde, det kom ind på markedet på. Vores egen hybris indhentede os til en vis grad.”

Hvis vi citerer fra en skreven tekst - for eksempel en pressemeddelelse, en email, et opslag på sociale medier - indsættes det i stedet som et blokcitat. Indsæt teksten i WP, marker afsnittet og vælg den blok-type der hedder "citat":

>På [spillets nyopslåede Steam-side](https://store.steampowered.com/app/2605790/Deep_Rock_Galactic_Rogue_Core/) skriver udviklerne blandt andet:
>
>> **How is Deep Rock Galactic: Rogue Core different from Deep Rock Galactic?**  
> >The main difference is the roguelite game structure. In short this means that you start each mission with only the very basics, but as you progress through each run you will get upgrades, equipment and abilities and possibly end up with very powerful builds.  
> >The difficulty will also increase drastically as you progress in a mission, contrary to Deep Rock Galactic where the difficulty is more consistent from mission start to mission end.
>
>Udviklerne skriver også, at Deep Rock Galactic: Rogue Core startede som en prototype på en ny gamemode i det gamle Deep Rock Galactic, men at de hurtigt indså potentialet for et nyt spil.

## Links
Lad gerne links indgå som en naturlig del af en sætning. Både interne såvel som eksterne. Selve link-teksten skal dog helst ikke være for lang.

>I går blev der sat et foreløbigt punktum i en over halvandet år lang saga, da Microsoft endelig kunne [gennemføre deres køb af Activision Blizzard](https://hardwire.dk/microsoft-har-endegyldigt-koebt-activision-blizzard/ "Microsoft har endegyldigt købt Activision Blizzard").

Når vi henviser til andre medier, kan vi evt nøjes med bare at lade medienavnet være link:

>Det skriver [Gamespot](http://example.com)

## Tal og numre
Tal fra et til ti skreves med talord. Tal fra 11 og op skrives med cifre.

>Et, to, tre... ni, ti. 11, 12, 13... 69, 420, 999

I store tal bruges punktummer som seperator:

>1.500, 10.000 250.000

Med meget store tal kan det hjælpe læseligheden at skrive "millioner" osv i stedet for at skrive tallet ud med cifre, især når det kommer til "pæne" og runde tal. Når antallet af millioner skal benævnes, bruges ovenstående regler stadig.

>To millioner, 150 millioner

## Forkortelser
Det er fint at bruge forkortelser, men første gang en forkortelse benyttes, skal den skrives helt ud, så læseren forstår hvad pokker vi mener.

>Den britiske konkurrencestyrelse, Competition & Markets Authority (CMA), har godkendt Microsofts køb af Activision Blizzard. Godkendelsen kommer direkte fra CMA’s egen mund...

### Konsoller og platforme
Vi bruger følgende forkortelser for de forskellige konsoller og platforme. Vi er så langt inde i den nuværende konsolgeneration, at det ikke er nødvendigt at skelne mellem Xbox One og Xbox Series X og S i almindelig tale.

- PlayStation 5 = PS5
- Xbox Series X og Xbox Series S = Xbox
- Nintendo Switch = Switch

PC kan vi bare kalde PC. I nogle tilfælde kan det dog være nødvendigt at specificere operativsystemer.

>Spillet udkommer til PC, PS5 og Xbox
>
>Spillet udkommer til PC, både på Windows og Linux.

*[Tilbage til forsiden](index.html)*
